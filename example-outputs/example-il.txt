UutisetPolitiikka

Hallitus valmistelee ulkomaille pelaamisen rajoittamista Veikkauksen tukemiseksi - Saarikko: ”Muotoillaan estoja”



18.12.2020 klo 15:09

Hallitus on neuvotellut joulun alla arpajaislain muuttamisesta. Keskustan puheenjohtaja Annika Saarikko kertoo Iltalehdelle, mitä hallitus aikoo tehdä. ”Muotoillaan estoja ulkomaille pelaamiseen.”





”Haluamme vahvistaa pelaamisen kohdentamista Suomeen niin, että muotoillaan estoja ulkomaille pelaamiseen, jolloin pelaaminen kanavoituisi Veikkauksen kautta”, tiede- ja kulttuuriministeri Annika Saarikko kertoo arpajaislain uudistamisesta. Matti Matikainen



Tiede- ja kulttuuriministeri, keskustan puheenjohtaja Annika Saarikko kertoo, että hän raaputtaa joka aamu luukun Veikkauksen joulukalenterista. Niin isoa joululahjaa kalenterista ei ole kuitenkaan luvassa, että sillä rahoittaisi koronataantumasta, mainonnan vähentämisestä ja peliautomaattien tunnistautumispakosta seuraavan Veikkauksen tuottovajeen.

Vuonna 2019 Veikkaus tuotti Suomen valtiolle rahaa yli miljardi euroa. Päättyvän vuoden tulos on jäämässä noin 700 miljoonaan euroon, mikä on iso poliittinen päänsärky.

Pelitoiminnan tuotoilla on rahoitettu leijonanosa suomalaisesta liikunnasta, urheilusta, kulttuurista, taiteesta, tieteestä ja järjestöjen toteuttamista sosiaali- ja terveyspalvelujen hankkeista.

Keskustan puheenjohtaja ja hallituksen johtoviisikon jäsen Saarikko kertoo Iltalehdelle, että hallitus on neuvotellut marraskuussa ja joulukuussa aktiivisesti keinoista turvata liikunnan, kulttuurin, taiteen, tieteen ja sosiaali- ja terveysalan järjestöjen rahoitus.

Hallitus valmistelee ulkomaille pelaamisen rajoittamista, jotta Veikkauksen tulot turvataan.

– Arpajaislaki on ollut viime viikot hallituksen neuvotteluissa. Sitä ollaan muokkaamassa. Haluamme vahvistaa pelaamisen kohdentamista Suomeen niin, että muotoillaan estoja ulkomaille pelaamiseen, jolloin pelaaminen kanavoituisi Veikkauksen kautta. Yksi iso ongelma, miksi Veikkauksen tuloutus on pienentynyt, on se, että ihmiset, jotka pelaavat vaikkapa nettipelejä, pelaavat paljon muita kuin Veikkauksen pelejä, Saarikko sanoo.

Saarikko arvioi, että hallituksen on aktiivisesti puolustettava Veikkauksen pelimonopolia. Muussa tapauksessa pelitoiminnan tuotot romahtavat, vaikka monopoli säilyisi paperilla.

– Kun kerran Suomessa on monopoli, tietenkin meidän pitää yrittää saada pelaaminen kanavoitua sitä kautta. Pelimonopoli ei ole ongelmaton. Nyt jo tiedämme, että pelaamista valuu Veikkaukselta ulkomaisille peliyhtiöille, jotka eivät tuota Suomeen sitä hyvää, mitä Veikkaus tekee voitoillaan. Sen takia monopolia voi suoraselkäisesti puolustaa, Saarikko luottaa.

Peleistä vientituotteita

Ulkomaille pelaamisen rajoittamisen lisäksi lainsäädännön uudistamisessa on kyse siitä, että Veikkaus voisi myydä omaa peliosaamistaan maailmalle.

– Veikkaus voisi esimerkiksi myydä pelinsä lisenssillä toiselle peliyhtiölle. Se tietenkin vahvistaa Veikkauksen liikevoittoa. Meidän päättäjien tehtävä on katsoa, että löydämme tavan toteuttaa nämä asiat, Saarikko toteaa.

Arpajaislain uudistamisesta vastaa sisäministeri ja vihreiden puheenjohtaja Maria Ohisalo ja Veikkauksen omistajaohjauksesta ministeri Tytti Tuppurainen (sd), mutta Saarikko on tiede- ja kulttuuriministerinä keskeisesti työssä mukana.

Alun perin Veikkauksen tuottoarvio urheilun ja liikuntakasvatuksen, tieteen, taiteen ja nuorisotyön edistämisen osalta oli 537 miljoonaa euroa. Pelkästään tähän repesi lähes kahdensadanmiljoonan euron aukko.

350 miljoonan euron ongelma

Kun mukaan laskettiin sosiaali- ja terveysministeriön hallinnonalan edunsaajat, pelitoiminnan yllättävä tuottoalenema kasvoi 347 miljoonaan euroon.



Monia suomalaisia teattereita ja urheilu- ja liikuntajärjestöjä uhkasi toiminnan alasajo.

Hallitus kertoi tekevänsä kertaluontoisen poikkeusratkaisun, kun se päätti kattaa ensi vuodelle koko aukon muista budjettivaroistaan.

Vuonna 2022 järjestöjen rahoitusta ei Saarikon mukaan voida turvata vastaavalla tavalla.

– Kun Veikkauksen tuottokehitys on aleneva eikä voi sanoa, että budjetin aukko tilkittäisiin vuosi toisensa jälkeen valtion budjetista, pitää löytää muita tapoja rahoitukseen. Pitää rohkeasti keskustella siitä, mitkä asiat ovat sellaisia, että ne siirrettäisiin valtion budjettiin, Saarikko arvioi.

Samalla Saarikko painottaa, että vastaavaa 347 miljoonan euron kertarahoitusta ei valtiolta ole tulossa vuodelle 2022. Tämä on Saarikon mielestä sanottava ääneen ja kerrottava rehellisesti edunsaajille.

– Mistä tasosta puhutaan? Ei ole olemassa absoluuttista tasoa x. Ei voida sanoa, että Veikkaus on aina tuottanut tämän ja tämän verran. Tuotossa on ollut vuosittaista vaihtelua. 2010-luvulla Veikkaus on tehnyt historiansa suurimpia tuloksia. Kaikilla edunsaajilla on ollut sitä kautta poikkeuksellisen hyvä tilanne. Kun viime vaalikaudella tehtiin valtiontaloudessa kipeitä päätöksiä, samaan aikaan Veikkaus teki historiallisen suuria tuloksia, Saarikko huomauttaa.

Vaikka ulkomaille pelaamista suitsittaisiin ja Veikkaus onnistuisi kehittämään peleistään vientituotteen, rahoituskuilua ei Saarikon mielestä voi verrata automaattisesti yli miljardin euron tuottotasoon.

– Hyvinä aikoina toiminta laajenee. Kehitetään uutta. Niin kuuluukin tapahtua. Kun koittavat huonommat ajat, keskustelut ovat aina paljon vaikeampia. Kaikki sävyttyy moraalipohjaisella keskustelulla pelitoiminnasta ja siitä saatavilla rahoilla tehtävistä asioista. Olen huomannut, että eri edunsaajat kokevat ristiriitaa siitä, että rahat tulevat pelitoiminnasta, Saarikko puntaroi.

Vähemmän peliautomaatteja

Veikkauksen imago on kokenut kovia. Mielikuva pienituloisesta ja peliongelmaisesta automaattipelaajasta baarin tai marketin nurkkauksessa ei ole ylevä, mutta totta se on ollut 1900-luvun ja 2000-luvun alun Suomessa.

– Ulkomaille pelaamisen ohella toinen keskeinen syy, minkä takia tulot näyttävät laskusuuntaisilta, on pelihaittojen vähentämistavoite. Peliautomaatteihin tulee tunnistautumispakko. Se on oikein ja hyvä, mutta se pienentää tuloutusta, koska tavoite on, että erityisesti ongelmaisten pelaajien pelaaminen vähenee. On yhteiskunnallisesti oikein, että näin tapahtuu, Saarikko korostaa.



Annika Saarikko on tuonut työhuoneeseensa kotoaan joulupöytäliinan. Matti Matikainen



Ministerinelikko Saarikko, Ohisalo, Aino-Kaisa Pekonen (vas) ja Jari Leppä (kesk) on asettanut viiden kokeneen ja viisaan työryhmän valmistelemaan ja esittämään hallitukselle keinoja turvata järjestöjen rahoitus.

Suomen Pankin entisen pääjohtajan Erkki Liikasen vetämän ryhmän muut jäsenet ovat Liisa Hyssälä, Osmo Soininvaara, Ulla-Maj Wideroos ja Kalevi Kivistö.

Jokainen hallituspuolue on siis valinnut yhden jäsenen Saarikon nimittämään työryhmään.

– Liikasella on tosi kiinnostava porukka ympärillään. Heillä on viiden kokeneen voiman ryhmä, jonka on tarkoitus tuottaa meille talven aikana näkemys, miten ratkaistaan kuilu nykyiseen Veikkauksen rahoituksen tasoon. Nämä kaksi asiaa ovat pinnalla: Liikasen nopean aikataulun työryhmä ja arpajaislain viimeistely, jossa tavoitteena on vahvistaa Veikkausta vaikkapa ulkomaille pelaamisen rajoittamisella, Saarikko summaa.

Ulkomaiset nettikasinot eivät valmista joulukalentereita, joiden ostaminen auttaisi suomalaisia lapsia ja vanhuksia. Jalosta tavoitteesta huolimatta ulkomaille pelaamisen estäminen ei ole teknisesti eikä lainsäädännöllisesti yksinkertaista. Saarikon mukaan hallituksen joulupajassa on ollut esillä keinoja siihen.



Lauri Nurmi



lauri.nurmi@iltalehti.fi









LUE MYÖS

Annika Saarikon yllätysveto: EU:n elvytysmiljoonat maaseudun kuitukaapeleihin ja 5G-verkkoihinTyöryhmä: Veikkauksen tuotot valtion budjettiin – rahoitus ei riippuisi siitä, paljonko suomalaiset häviävät rahapeleissä Annika Saarikko MT:lle: Olympiaurheilun rahoitusta leikataan – ”Jaossa on niukkuutta”Hallitus on kieltämässä voittojen lunastuksen ulkomaisilta pelisivustoilta – Ahvenanmaa ongelmana: ”Ei voi Suomen hallitus vain sanella”Hallitus estämässä ulkomaisten pelisivustojen rahansiirrot – Pokeriammattilainen: Näin helppoa on kiertäminen

EmailTwitterFacebook